# Grafik Sunucusu Nedir?

Grafik sunucusu, işletim sistemi ile kullanıcı arasındaki grafiksel iletişimi sağlayan bir yazılım bileşenidir. Ekrandaki pencerelerin, kullanıcı arayüzünün, animasyonların ve görsellerin çizilmesinden sorumludur. Grafik sunucusu, genellikle **X sunucusu** olarak anılan **X Window System** gibi sistemlerin bir parçasıdır. Ancak günümüzde, modern alternatifi olan **Wayland**,bu yapının yerini almaya başlamıştır.

## X.org (X11)

**X.org**, grafik sunucusu olarak uzun yıllardır kullanılan **X Window System**’in bir uygulamasıdır. 1984 yılında ortaya çıkmış açık kaynaklı bir yapıdır. Unix ve Linux sistemlerinde hala yaygın olarak kullanılmaktadır.

### X.org'un Avantajları

1. **Geniş uyumluluk:** X.org, eski ve yeni donanımlarla uyumlu çalışır. Çoğu Linux masaüstü ortamı ve pencere yöneticisi (GNOME, KDE, XFCE, i3 vb.) ile uyumludur. Aynı şekilde, neredeyse tüm eski ve yeni yazılım X.org üzerinde sorunsuz çalışır.

2. **NVIDIA:** X.org, NVIDIA’nın tescilli (NVIDIA Proprietary Drivers) ve açık kaynak (Nouveau) sürücüleri ile sorunsuz çalışır.

3. **Daha sorunsuz çalışma:** X.org, uzun yıllardır kullanılan bir grafik sunucusu olduğu için daha sorunsuz çalışır.

### X.org'un Dezavantajları

1. **Gecikme::** İstemci-sunucu yapısı, grafik işlemlerinde ekstra katman oluşturur ve gecikmelere neden olur.

2. **Potansiyel güvenlik zafiyetleri:** Tüm istemciler (uygulamalar), X sunucusu üzerinden birbirine erişebilir. Bu, güvenlik risklerini artırır.

3. **Eski mimari:** X.org, 1980'lerin teknolojisi üzerine inşa edilmiştir. Bu yüzden modern grafik teknolojileri ve kullanıcı ihtiyaçları karşısında yetersiz kalır.

## Wayland

**Wayland**, X.org’a alternatif olarak geliştirilen, modern, hafif ve güvenli bir grafik sunucusu protokolüdür. İlk olarak 2008’de tanıtılmıştır ve amacı X.org’un eksikliklerini gidermektir.

### Wayland'in Avantajları

1. **Yenilikçi:** Yüksek çözünürlük desteği (HiDPI), pürüzsüz animasyonlar ve daha iyi GPU hızlandırma gibi modern özellikler sunar.

2. **Düşük gecikme:** İstemci (uygulama) ve grafik donanımı arasında doğrudan iletişim kurduğu için grafik işlemlerinde gecikmeler X11'e kıyasla çok daha düşüktür.

3. **Güvenlik:** Wayland, istemciler arasında erişimi kısıtlar. Her uygulama kendi özel alanda çalışır, bu da güvenliği artırır.

4. **Hızla büyümesi:** Birçok masaüstü ortamı ve Sway ile Hyprland gibi pencere yöneticileri artık Wayland kullanıyor. Bununla birlikte, X11 kullanıcılarının sayısı gün geçtikçe azalıyor.

### Wayland'in Dezavantajları

1. **Uyumluluk sorunları:** Eski yazılımlar veya X.org’a bağımlı uygulamalar, Wayland üzerinde düzgün çalışmayabilir. Bazı uygulamalar için XWayland gibi ara katmanlar gerekir.

2. **Ekran paylaşımı:** Ekran paylaşımı, uzaktan masaüstü bağlantısı gibi özellikler henüz X11 kadar olgun değildir.

3. **NVIDIA:** Wayland, NVIDIA kullanıcıları için bir cehennem örneğidir. Hala daha NVIDIA'nın tescilli/açık kaynak sürücüleriyle sorunlu çalışır. Tabi bu Wayland'in sorunundan çok NVIDIA'nın sorunu diyebiliriz.

## Wayland vs X.org (X11)

| Özellik              | X.org (X11)                      | Wayland                                                                                |
| -------------------- | -------------------------------- | -------------------------------------------------------------------------------------- |
| **Mimari**           | İstemci-Sunucu                   | Doğrudan İletişim                                                                      |
| **Performans**       | Gecikme yaşanabilir              | Daha hızlı                                                                             |
| **Güvenlik**         | Daha az güvenli                  | Güvenlik odaklı                                                                        |
| **Donanım Desteği**  | Eski ve yeni donanımlarla uyumlu | Daha yeni donanımlara odaklı ve daha yeni donanımlarda X11'den çok daha perfomanslıdır |
| **Uyumluluk**        | Tüm uygulamalar ile uyumlu       | Bazı uygulamalarda uyumluluk sorunları                                                 |
| **Pencere Yönetimi** | Dahili olarak yapılır            | Pencere yöneticisine bırakılır                                                         |

## Hangisini Kullanmalıyız?

Eğer daha yeni donanımlara sahipseniz, **Wayland** sizin için daha performanslı çalışacaktır. Ayrıca, **NVIDIA** kullanıyorsanız da **Wayland'e bir şans verebilirsiniz**; zira son dönemlerde NVIDIA ile biraz daha sorunsuz çalışmaya başladı.
Fakat, eğer eski donanımlar kullanıyorsanız ya da **NVIDIA'nın sorunları**yla karşılaşmamayı garantilemek istiyorsanız, **X11 kullanabilirsiniz.**
